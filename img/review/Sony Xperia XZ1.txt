Sony продължава да следва своята стратегия да представя по няколко смартфона с флагмански характеристики през годината, които се появяват през първото и второто полугодие. Реалният флагман на компанията за 2017 продължава да е Xperia XZ Premium, а останалите модели са позиционирани под него, но осигуряват достъп до голяма част от неговите характеристики на по-достъпна цена. През втората половина на годината за важния сезон на предпразнично пазаруване японската компания разчита на представените в края на август Sony Xperia XZ1 и Xperia XZ1 Compact, които до голяма степен предлагат сходен хардуер, но се различават в някои отношения, включително и при използваните материали за изработка. Цената им е конкурентна, а компактната версия продължава да е без аналог в своя сегмент за радост на феновете на малки смартфони, които не са с iOS.

Дизайн и изработка
Sony Xperia XZ1 и Sony Xperia XZ1 Compact предлагат доста различен подход, както при дизайна, така и при вложените материали. По-големият модел предлага метален корпус с приятно заоблени страни, който се усеща много приятно в ръката. При компактната версия получаваме подсилен пластмасов корпус с алуминиеви елементи върху горната и долната страна плюс класическия дизайн на компанията без заоблени ъгли. Като цяло XZ1 Compact е със значително по-консервативен външен вид, който характеризира по-бюджетните модели на Sony, докато при XZ1 е направено сериозно усилие да се следват модерните тенденции. Когато става дума за консервативен подход, трябва да отбележим задължително и рамките.
<iframe width="936" height="527" src="https://www.youtube.com/embed/SbJUoSx_0uo" frameborder="0" allow="autoplay; encrypted-media" allowfullscreen></iframe>
Дизайнерите на XZ1 моделите очевидно не са имали никакво намерение да следват конкуренцията при тяхното премахване или поне драстично редуциране. По-големият модел е една идея по-напред в това отношение, като страничните рамки са намалени значително и са останали само тези над и под дисплея. При по-малката версия изобщо не са правени никакви експерименти и цялостното оформление на предната част на телефона е напълно в традицията на предходните модели Xperia, което означава сериозни рамки от всички страни на екрана. И двата модела предлагат Gorilla Glass 5 за защита на дисплея, което си е и стандарт в този ценови сегмент. Добавен е и сензор за отпечатъци, който е вграден в бутона за включване върху дясната страна.
Дисплей
Дисплеят е едно от малкото неща, при които двата варианта на Xperia XZ1 се различават сериозно, защото освен в диагонала (съответно 5,2 и 4,6 инча) големият и малкият събрат предлагат и различна разделителна способност. Xperia XZ1 залага на Full HD дисплей, докато компактното издание предлага само 720p, което е повече от достатъчно за неговия диагонал. На пръв поглед решението на Sony да заложи на по-ниски разделителни способности изглежда доста странно, защото все пак говорим за устройства във високия ценови сегмент, а конкуренцията и в двата случая предлага повече.
<iframe width="936" height="527" src="https://www.youtube.com/embed/j_LU9oZEKOo" frameborder="0" allow="autoplay; encrypted-media" allowfullscreen></iframe>
В крайна сметка обаче по-ниската резолюция си има и своите плюсове, които са свързани с производителността и автономната работа. Ако трябва да сме честни, предлаганата пикселна гъстота 424 ppi при Xperia XZ1 и 319 ppi при Xperia XZ1 Compact са съвсем в рамките на нормалното,  на  практика осигуряват достатъчно добро изображение и едва ли ще успеете лесно да видите отделни пиксели. И в двата случая е използван класическият за Sony Triluminos дисплей, който осигурява отлични цветове и много добро представяне при ярка слънчева светлина, а този при Xperia XZ1 дори поддържа стандарта HDR10.
<iframe width="936" height="527" src="https://www.youtube.com/embed/KsSzODyciJw" frameborder="0" allow="autoplay; encrypted-media" allowfullscreen></iframe>