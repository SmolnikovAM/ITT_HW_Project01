Преди дни започнаха продажбите в Бългaрия на ново предложение в средния клас на Huawei, което се казва P smart. Вече успяхме да прекараме известно време с устройството и сме готови да споделим повече впечатления за него, които са преобладаващо положителни. Смартфонът е с размери 72,05 х 150,1 х 7,45 мм и тежи около 143 грама, което го поставя приблизително в златната среда по отношение на удобството при употреба. За това помагат и заоблените страни на корпуса, така че в това отношение устройството получава висока оценка.
Дизайн и дисплей
Задният панел е метален, но зоната около камерата и частта в долния край на корпуса са пластмасови за безпроблемна работа на антените за различните безжични функции. Отзад има двойна основна камера със светкавица и сензор за отпечатъци, а върху долната страна откриваме жак за слушалки, micrоUSB порт и високоговорител. Това е стандартна конфигурация, както и бутоните за контрол на звука и включване върху дясната страна. Изработката на устройството е солидна и в това отношение нямаме никакви забележки. Huawei P smart се предлага в черно, синьо и златисто, които са характерни цветове за продуктите на компанията.
Отпред ни посреща IPS дисплей с диагонал 5,65” и резолюция 2160 х 1080 пиксела, което означава, че е със съотношение на страните 18:9. Това прави телефона по-издължен, но пък осигурява по-голямо екранно пространство при запазване на удобна за захващане ширина на корпуса. В интерес на истината телефонът е почти с размерите на Moto X4, който предлага 5,2” дисплей, така че от екранното съотношение 18:9 има полза. Дисплеят е покрит с 2,5D стъкло и има по-тесни рамки в горната и долната част, което осигурява компактен дизайн, в който по-голямата част от лицевата част е запазена за екрана. Панелът е ярък с добро цветопредаване, висок контраст и големи ъгли на видимост с минимална промяна в цветовете. Имайте предвид, че под ярка светлина цветовете избледняват леко.
Хардуер и производителност
В хардуерно отношение откриваме осемядрен чипсет Kirin 659, който е изработен по 16nm процес и предлага 8 ядра Cortex-A53 - 4 ядра от тях с честота 2,36GHz и още четири, работещи на 1,7GHz. Към него са добавени 3GB оперативна памет и 32GB памет за приложения (налични са по-малко), която може да се увеличи чрез включения хибриден слот – в него може да ползвате две nano SIM карти или nano SIM и microSD.

Това е чипсет от среден клас и осигурява подобаваща производителност, която е конкурентна с предложенията на Qualcomm в този сегмент, така че не очаквайте от него чудеса. Справя се с основната си задача да осигури бърза работа на устройството и го прави в по-голямата част от времето – едва ли ще срещнете проблеми с представянето в ежедневната употреба, а освен това ще може да се забавлявате и с любимите си игри, стига да не са много взискателни в графично отношение.

Huawei P smart има батерия с капацитет 3000mAh, която е сравнително голяма по днешните стандарти. В комбинация с използвания хардуер от среден клас тя осигурява поне ден на автономна работа с останали 20 – 30% вечерта, което означава, че ще трябва да го заредите, за да го ползвате и на следващия ден. Устройството не поддържа бързо зареждане, което е запазено за моделите на Huawei от по-висок клас, но дори и с включеното в комплекта 10-ватово зарядно пълното зареждане отнема около 2 часа.
<iframe width="936" height="527" src="https://www.youtube.com/embed/mMvYQPhV4m4" frameborder="0" allow="autoplay; encrypted-media" allowfullscreen></iframe>